Title: 5+1 Moments from the Life of Inspector Javert
Work ID: 51637105
Author: sekwoja
Rating: Teen And Up Audiences
Relationship: Javert & Jean Valjean, Javert & Javert's Mother (Les Misérables), Javert/Jean Valjean
Additional Tags: Canon Compliant, until it's not anymore, Fix-It, 5+1 Things, trying to make it historically accurate, did i succeed? who knows, Hurt/Comfort, Character Study, Javert's Suicide (Les Misérables), Jean Valjean Saves Javert, Romani Javert (Les Misérables), Autistic Javert (Les Misérables), no beta we die like canon Javert, I'm so late in this fandom, we don't know Javert's canon name so for the first two chapters he is referred to as a "child", this fic covers the whole life of Javert so you're going to have to wait for Valjean for a while, Javert and Valjean's relationship is up for your interpretation, since this is mostly written as an internal monologue, don't expect too much from characters other than Javert himself
Language: Polski
Status: Updated
Chapters: 2/6


1786



Chłopiec


 

Dłoń Mamy zaciskała się mocno lodowatym uściskiem na nadgarstku Chłopca. Wręcz boleśnie. Ciągnęła go naprzód, starając się poruszać tak szybko, aby idący za nimi żandarmi nie namyślili się na nieprzyjemne pośpieszania i popychania. Szydzili między sobą w głos, mamrocząc i prychając donośnie. Często tak robili.

Chłopiec przysłuchiwał się ich rozmowom i żartom całymi dniami. W końcu, nawet jeśli mówili o dziwnych i niezrozumiałych rzeczach, słuchanie ich było ciekawsze niż cztery kamienne ściany otaczające więzienną celę, urozmaicone szarą kamienną podłogą i sufitem oraz metalowymi drzwiami i paroma rzeczami dla więźniów, porozrzucanymi po pokoju. Były to jakieś koce, wiadro, talerz z porcją jedzenia czy przyklapnięte sienniki ze słomą. Po kilku latach wpatrywania się w nie, naprawdę lepiej było już podsłuchiwać niosących się echem obelżywych dowcipów strażników. Czasami jednak, nawet oni rozmawiali na ciekawsze tematy. Dużo narzekali na swoich przełożonych i na warunki pracy w więzieniu. Mówili o polityce, o rosnących buntach wśród prostego ludu i o królu. Czasami też o innych więźniach. Ciągle pojawiali się nowi, starzy znikali lub przemieszczali się gdzie indziej. Wielu zostało wysłanych na coś, co strażnicy nazywali „galerami”. Chłopiec nie wiedział, co to galery. Raz postanowił zapytać o to Mamę, ta powiedziała tylko, że i tam wysłano jego ojca. Potem nie chciała mówić o tym już nic więcej.

Jeden ze strażników tłumaczył coś Matce Chłopca. W ręku miał żółtą kartę, którą wręczył kobiecie. Powtarzał wiele trudnych słów, które nie docierały w pełni do Chłopca. Jednak musiało to być coś nieprzyjemnego i niedobrego, bo Mama miała ściągnięte brwi, a jej dłoń zaciskała się na jego coraz mocniej. Nie chciał jednak zwracać jej na to uwagi. Dobrze wiedział, że dorosłym w rozmowach przerywać nie wolno. A już z pewnością nie, kiedy jednym z tych dorosłych był wojskowy.

Chłopiec bał się wojskowych. Byli wielcy i nosili broń. Nawet kiedy się uśmiechali, a bywało to rzadko, robili to w nieprzyjemny sposób. Często też ranili innych. Bili i nie przestawali, nawet kiedy osoba krzyczała, błagała lub mdlała. Parę razy uderzyli też Chłopca. Najczęściej jednak tylko krzyczeli, na szczęście. Dlatego Chłopiec wiedział, że nie można ich denerwować i we wszystkim trzeba słuchać. To też powtarzała mu Mama. Często mawiała, że jeśli będzie łamał zasady to skończy tak jak jego Ojciec. A tego przecież nikt by nie chciał, a przynajmniej tak mawiała Mama.

Jednak było też w tych strażnikach coś pociągającego dla takiego małego chłopca. W końcu byli silni i groźni, a każdy się ich słuchał, dlatego bo to oni najlepiej wiedzieli co było wolno, a co nie, co było dobre, a co złe.

Dorośli przestali rozmawiać, a Mama pociągnęła Chłopca dalej, w kierunku wielkiej bramy. Otwartej bramy. Rzadko taka bywała. Zza niej roztaczał się blady, wręcz oślepiający blask, który zmusił Chłopca do zmrużenia oczu. W ciemnej celi i otaczających ją korytarzach nigdy nie było tak jasno. Tylko czasami, kiedy Chłopiec wysyłany był do pracy na dziedzińcu, udawało mu się zaznać trochę promieni słonecznych. Dlatego najbardziej lubił prace właśnie tam. Chociaż samo w sobie nabieranie i noszenie wody nie było zbyt intrygującym zajęciem, podobnie jak i dostępne w środku szorowanie i zamiatanie podłóg.

Chłopiec zaraz za Mamą przekroczył próg bramy. Pierwszy raz przez nią przechodził. Do tej pory jego świat ograniczał się do tego, co było po jej wewnętrznej stronie. Jeszcze nigdy nie był na zewnątrz. Nie do końca rozumiał dlaczego miałoby się to zmienić, jednak dzisiejszego ranka żandarm powiedział Mamie: „Wasz czas się skończył.”, a chwilę później Mama bez wielu wyjaśnień wyprowadziła Chłopca z celi, pilnowana przez wojskowych.

Z bramy wylewała się brukowana, dziurawa droga. Prowadziła ona prosto do ogromnego skupiska budynków, wszelkiej wielkości i kształtu. Chłopcu nawet przez myśl by nie przyszło, że w jednym miejscu może znajdować się aż tyle zabudowań. Już z tej odległości mógł dostrzec ludzi na ulicach, a między nimi wozy i… konie! Prawdziwe konie, takie same na jakich żandarmi czasami wjeżdżali na dziedziniec. Chłopiec zawsze bardzo lubił konie. Były tak wielkie i silne jak strażnicy, jednak w porównaniu do nich, były ciche i spokojne. Pełne doniosłego majestatu, który były w stanie utrzymać nawet bez ranienia nikogo. Chłopiec marzył o tym, żeby kiedyś dotknąć jednego z nich i pogłaskać go, tak jak widział jak robili to żandarmi. A przejechanie się na koniu! To było najśmielszym snem Chłopca, o którym bał się powiedzieć komukolwiek. Nie to, żeby miał wiele osób którym mógł o tym powiedzieć. Mama była jedyną osobą, która go słuchała. Czasami. Kiedyś była też taka jedna dziewczynka z sąsiedniej celi, jednak… pewnego dnia zniknęła i nigdy więcej się nie pojawiła. Nawet nie zdążył jej dobrze poznać. Później nie miał już serca się do nikogo tak zbliżać.

Dopiero teraz Chłopiec zauważył, że strażnicy nie szli dalej za nim i jego Mamą. Zostawili ich przy bramie, która teraz zamykała się za ich plecami, pozostawiając wszystkich żandarmów zamkniętych w środku.

– Jesteśmy sami? – odważył zapytać się Chłopiec.

– Tak. Jesteśmy kompletnie sami. – Chłopiec odniósł dziwne wrażenie, że Mama miała coś więcej na myśli, jednak nie miał pojęcia, czym mogłoby to być. Zamiast na tym, skupił się na fakcie, że chyba po raz pierwszy w życiu on i jego Mama byli kompletnie sami. Nigdzie na linii horyzontu nie widać było nawet jednego strażnika, których przecież zawsze było pełno wszędzie dookoła! Jak to możliwe?

– Czemu, Mamo?

– Bo jesteśmy już wolni, kochanie – kobieta przez moment brzmiała prawie radośnie, jednak jej oczy po chwili pociemniały. – Zapłaciliśmy za winy twojego Ojca.

Chłopiec rzadko słyszał o swoim Ojcu. Jedyną osobą, która mogła mu o nim opowiedzieć, właściwie jedyna, która opowiadała mu kiedykolwiek o czymkolwiek, była jego Matka, a ta zdawała się omijać ten temat na wszelkie sposoby. Prawie tak, jakby fizycznie on ją ranił i bolał. Dlatego Chłopiec nie drążył i nie pytał. Chociaż bardzo chciał. Ale jeszcze bardziej chciał żeby Mama się uśmiechała. Nie była smutna, a smutna była prawie zawsze. Żeby nie była też zła. Mama rzadko bywała zła, jednak ani jednego z razy, kiedy rzeczywiście to się zdarzyło, Chłopiec nie był w stanie zapomnieć.

– To dobrze, prawda? Co teraz zrobimy? – zadał inne pytania, które również go dręczyły. Lubił dużo wiedzieć, o tym co działo się wokół niego i o tym, co dopiero miało się wydarzyć. Dzięki temu czuł się gotowy. Bezpieczny.

– To bardzo dobrze, synuś. Teraz pójdziemy do miasta, a Mama poszuka sobie jakiejś pracy. – Chłopiec skinął głową na znak zgody. Mama zawsze dużo i ciężko pracowała, nawet jeśli tą pracą były wykonywane w więzieniu przymusowe zadania. Mama czasami nie wracała do celi przez całe dnie albo i noce. Często była później zmęczona i jeszcze bardziej smutna. Ale Chłopiec wiedział, że Mama nie mogła odmówić, a nawet gdyby mogła, nie zrobiłaby tego. W końcu robiła to wszystko dla ich dobra. Żeby strażnicy nie byli na nich źli, żeby Chłopiec nie miał aż tak dużo pracy, żeby „nie popełnić tych samych błędów, co w przeszłości i żeby nie skończyć tak jak Ojciec”. Mama często tak mawiała. Miała zawsze przy tym taką straszną minę. Chłopiec jednak nie do końca wiedział, co to tak właściwie oznaczało, poza tym, że musiało to być bardzo złe i on sam nie mógł nigdy zrobić tak samo. W końcu tak mówiła Mama. A Mama zawsze miała rację.

Tak właściwie to Mama była całym światem Chłopca. Była jedyną osobą, która nigdy nie została zabrana przez strażników, żeby nigdy już nie wrócić. Nie była też jednym ze strażników, którzy często odchodzili i byli wymieniani na innych. A nawet kiedy nie odchodzili, to byli zbyt okropni by porównywać ich do Mamy. Ona czasami też była straszna, jednak rzadko, bardzo rzadko. Była nieszczęśliwa, jednak była też zawsze cierpliwa i miła. Jako jedyna rozmawiała dłużej z Chłopcem, przytulała go i zawsze do niego wracała. Niewiele się uśmiechała i jeszcze mniej się śmiała, jeśli jednak już to robiła, to zawsze do Chłopca.

Mama była też piękna. Z długimi, czarnymi włosami, które w dotyku były milsze niż jakiekolwiek ubranie, które Chłopiec miał kiedyś na sobie. Miała duże i ciemne, błyszczące oczy. Długie rzęsy. Skórę trochę inną od tej, którą miała większość więźniów i wszyscy strażnicy. Trochę inną też od tej, którą miał sam Chłopiec. Ciemniejsza, chociaż ta jego też była troszkę bardziej złocista od większości bladych ludzi, z którymi miał on do czynienia.

Mama była również dobra, kochająca i mądra i… Dlatego Chłopiec kochał Mamę. A Mama kochała Chłopca. Chłopiec o tym wiedział. Nie potrafił tego wyjaśnić, jednak był tego pewien, zawsze i wszędzie. Czuł to gdzieś głęboko, w środku samego siebie.

Mama poprawiła uścisk na ręce Chłopca. Zabudowania były coraz bliżej, a dookoła nich zaczęli pojawiać się inni, obcy ludzie. Nie byli już dłużej sami. Nos Chłopca pełen był nowych i nieznanych dotąd zapachów, dużo świeższych niż zatęchłe powietrze w celach. Było nie tylko jasno, ale też kolorowo. Wszystko wyglądało zupełnie inaczej niż szare, kamienne mury więzienia, od których najciekawszą odmianą były piękne, granatowe mundury strażników i niesamowicie bezkresny błękit nieba nad ciasnym dziedzińcem. (To dlatego ulubionym kolorem Chłopca był niebieski.) Uszy Chłopca też wręcz bolały pod napływem dźwięków z każdej strony. Rozmów, krzyków, śmiechów. Stukotu kół wozów i kopyt koni na bruku.

Konie były wielkie i piękne. Większość z nich była potężniejsza w budowie, niż te na których jeździli wojskowi. Chłopiec wyciągnął wolną rękę w stronę jednego z tych mijanych, jednak Mama natychmiast pochwyciła i tą dłoń i przycisnęła na powrót do jego piersi. Ten gest i jej spojrzenie wyraźnie mówiło: „Ręce muszą zostać przy sobie.”.

Chłopiec chciał zapytać dlaczego, jednak jego uwaga została zaraz odciągnięta przez parę dzieci, w podobnym do niego wieku, które przy ulicy grały w coś, co wyglądało na piłkę. Były potargane i brudne, w za małych lub za dużych na nie ubraniach, jednak wszystkie się śmiały i biegały w kółko dookoła małej i poobijanej piłki. Trudno było powiedzieć jakie zasady miała ich gra.

Zaraz od nich jego wzrok przeszedł na jakąś staruszkę, która stała koło czegoś, co wyglądało na prowizoryczny stragan i sprzedawała na nim najróżniejsze rzeczy. Było tam parę serwetek i chustek, jakieś zioła zerwane z ogródka lub znalezione na łąkach. Tym, co najbardziej przykuło uwagę Chłopca, było jednak parę wykonanych z drewna figurek. Ktoś musiał je samemu wystrugać! Może ta starsza pani, albo jej mąż, dzieci? Jedna z nich przedstawiała jakieś wielkie i groźnie wyglądające zwierzę. Druga była w kształcie małego ptaka śpiewającego i miała w sobie dwie dziurki, jedną na ogonku, a drugą mniejszą w dzióbku ptaszka. Trzecia ukazywała konika z ułamaną nóżką.

Chłopiec zrobiłby wszystko żeby dostać choćby jedną z tych figurek, nawet wszystko jedno którą (chociaż drewniany konik, może i pomięty przez życie, zdawał się uśmiechać i błyskać swoim jednym widocznym okiem do Chłopca).

Dalej wzrok Chłopca powędrował na jakiegoś jegomościa, który siedział wciśnięty między dwa sąsiadujące ze sobą budynki, poobdzieranego nawet bardziej niż wcześniej mijane dzieci i sam Chłopiec, który choć nie widział siebie jeszcze dzisiaj w żadnym naczyniu wody, mógł sobie wyobrazić swoje potargane czarne włosy i pobrudzone ubrania. Mężczyzna miał długą siwą brodę i był strasznie chudy. Po dłuższej chwili Chłopcu udało się zauważyć, że trząsł się mocno i niezbyt skutecznie starał otulić własnymi ramionami.

W pierwszym odruchu Chłopcu zrobiło się smutno na widok tego człowieka. Po chwili jednak zaczął się zastanawiać, dlaczego ten mężczyzna tak wygląda i jak znalazł się w takiej sytuacji? Czemu nie ma niczego, co mógłby sprzedać, jak tamta starowinka? Ona też nie wyglądała na bogatą. Może zrobił coś złego? Może tym właśnie było to, o czym Mama tak często go przestrzegała, może taki właśnie był Ojciec Chłopca? Ten co prawda znajdował się na galerach, a nie na ulicy miasta (chociaż, jak już było wspomniane, Chłopiec nie wiedział czym dokładnie były galery, jednak wątpił aby czymś tak zwykłym i niegroźnym jak ulica), ale może to wszystko miało jakiś związek ze sobą? W końcu Mama zawsze bardzo ciężko pracowała i dokładnie słuchała się strażników, aby „wszystko było dobrze”. Bo, jak powtarzała, tak długo jak robisz to, co do ciebie należy, nic złego nie powinno ci się przytrafić ani ty nic złego drugiej osobie nie wyrządzisz. Więc skoro ten nieznajomy znalazł się w tak trudnej sytuacji, musiało to oznaczać, że zrobił coś nie tak jak powinien był, prawda? Nie wykonał swoich obowiązków lub złamał jakieś zasady, nie posłuchał tutejszych strażników (bo przecież tutaj też musieli być jacyś strażnicy, tak? może nie było ich aż tak wielu lub ukrywali się gdzieś, jednak też czasami musieli tutaj przychodzić i mówić wszystkim co można, a czego nie można, prawda?)?

Koniec końców Chłopiec odwrócił wzrok i dał się Mamie ciągnąć dalej w dół ulicy, która się stopniowo rozszerzała, aż przeradzała się w całkiem sporych wielkości plac pokryty straganami, namiotami, wozami i tłumami ludzi, niczym las grzybami po jesiennym deszczu. Już tylko patrząc na nich Chłopiec mógł poczuć duszący ucisk w klatce piersiowej. Jeszcze nigdy nie widział tylu ludzi w jednym miejscu. Nawet największe i najbardziej pełne cele blakły w porównaniu do tego targu. Chociaż może nie była to tylko kwestia ilości ludzi, ale także całego sprzętu i rozmaitości rzeczy ich otaczających, tych wszystkich kolorów i dźwięków i zapachów i światła.

Jednak Mama ciągnęła dalej mimo to, prosto w falujący i drżący tłum. Większość ludzi wymijała, odwracając lub spuszczając wzrok. Od czasu do czasu zwalniała lub nawet zatrzymywała się, odzywała się do obcych ludzi. Żadna z konwersacji nie trwała zbyt długo, a Chłopiec, którego uwaga ciągle rozpraszała się przez wszystko co go otaczało, nie miał nawet szansy porządnie skupić się na rozmowach. (Zresztą, zawartości stoisk i dzieci, pojawiające się gdzieś pomiędzy bywalcami rynku, były dużo ciekawsze od oficjalnie brzmiących wymiany zdań dorosłych, które czasami trudno było zrozumieć przez dziwne słowa i akcenty.) Wyłapywał tylko fragmenty zdań, które obijały mu się od uszu do głowy i grzęzły gdzieś tam pomiędzy w półmroku.

– Czy znajdę gdzieś tutaj zatrudnienie, jestem…

– …szukam pracy…

– Niestety, tutaj…

– …może gdzieś…

– Czy w okolicy…

– Blokujesz kolejkę…!

– …kim są…

Fragmenty łączyły się w bardziej zrozumiałą całość, którą Chłopiec był w stanie przetrawić. Mama szukała tutaj pracy, tak jak już wcześniej zapowiadała że zrobi. Miało to sens, w końcu mnóstwo ludzi w więzieniu mówiło o pieniądzach. Chłopiec pamiętał wielu więźniów rozmawiających o nich między sobą, a właściwie bardziej o ich braku. Uważali, że to właśnie przez to znaleźli się właśnie tam. Strażnicy też rozmawiali o pieniądzach. Tym razem nie o tym, że ich nie było, ale o tym że było ich za mało. A więc, dla wszystkich pieniądze musiały być bardzo ważne. Co oznaczało, że Mama i Chłopiec powinni je jakoś zdobyć. Pracą.

Ciekawe jaką, myślał dalej Chłopiec. Obowiązki, które wykonywał w więzieniu często były nazywane „pracami”. Czy to znaczy, że Mama też ma zamiar sprzątać? A może jest coś innego co umie i mogłaby robić? Czy sam Chłopiec będzie mógł jej pomóc?

W pewnym momencie zza tumultu uwijających się przy pracy lub zakupach, bardziej lub mniej, ale z pewnością brudnych i zmęczonych ludzi, dojrzał małą grupkę, która pod nawet nieuważnym i pobieżnym spojrzeniem diametralnie odróżniała się od reszty. Stał tam mężczyzna i dwójka kobiet, koło nich znajdował się zaparkowany powóz konny. Powóz był zamykany na drzwiczki i miał nakrycie z czterema ścianami, wydawał się też być większy od tych, które do tej pory miał szansę zobaczyć Chłopiec. Obie kobiety miały misternie upięte włosy i częściowo je zasłaniające nakrycia głowy, a do tego suknie. Ale jakie suknie to były! Kolorowe, ogromne i rozłożyste, jedna błyszcząca żywo nawet z odległości, a druga wyglądają pomimo swoich rozmiarów na równie miękką, lekką i puszystą niczym chmurka. Mężczyzna był kontrastowo ubrany w samą biel i czerń, w większości czerń. Na głowie też miał czapkę, dużą i wysoką, a na twarzy zakręcony wąs. Wszyscy w trójkę rozmawiali i rozglądali się dookoła, nie wydawali się jednak zainteresowani kupnem, sprzedażą czy pracą. Zamiast tego ich wzrok jeździł po całokształcie sytuacji i wszystkich otaczających ich ludziach. W pewnym momencie wzrok jednej z kobiet, tej w chmurzastej sukni, skrzyżował się z wzrokiem samego Chłopca. Oddech w jego piersi zadrżał lekko, jednak twarz kobiety zdawała się zmięknąć na jego widok. Powiedziała coś szybko w stronę swoich kompanów, po czym wyciągnęła lekko rękę i skinęła na Chłopca.

Mama Chłopca też musiała zauważyć całe zajście i ten gest. Jej usta zacisnęły się w cienką linię, podobnie jak zacisnęły się palce nieprzerwanie oplatające dłoń Chłopca. Nie rozumiał, czemu Mama nie chciała podejść do Kobiety, pomimo jej zachęceń.

– Chodźmy lepiej stąd, kochanie.

Wtedy mężczyzna stojący przy paniach zorientował się, co jedna z nich próbowała zrobić. Jego twarz momentalnie spochmurniała. Chwycił kobietę za dłoń i szarpnął w swoją stronę, zalewając ją potokiem słów trudnych do wyłowienia z szumu tłumu. Jednak nieprzyjemne napięcie w głosie i spojrzeniu dało się wyczuć nawet z odległości. Druga kobieta przytakiwała mu gorliwie, podczas gdy kobieta w chmurzanej sukni jakby skurczyła się w sobie, spuściła wzrok i ani ważyła ponownie zwrócić w stronę Chłopca i jego Matki.

– Widzisz, chodź już! Nie możemy sobie pozwalać na takie rzeczy. Mamy szczęście, że ten Pan nie zawiadomił policji, że mu się narzucamy!

Chłopiec teraz już rozumiał. Nie dlaczego to wszystko się wydarzyło, albo czemu „Pan” miałby wzywać policję. Rozumiał jednak, czemu Mama nie chciała tam podejść. Teraz już rozumiał, że nie należało podchodzić do takich ludzi, nie należało się im „narzucać. Miał zamiar kiedyś zapytać Mamę, co to dokładnie oznaczało i dlaczego tak było.

Na razie był jednak zmęczony. Praktycznie bieganie za Mamą przez cały dzień zamieniło jego nogi w watę. Z każdym kolejnym krokiem Chłopiec robił się coraz bardziej zmęczony. Miał wrażenie, że jeszcze nigdy w całym swoim życiu nie musiał tak dużo chodzić (tak właściwie, najprawdopodobniej było to prawdą, w końcu jak długa mogła być droga od jednej do drugiej celi?). Całkowicie stracił poczucie czasu, jednak widział, że niebo powoli zaczynało robić się ciemniejsze, a ludzi powoli ubywało.

W końcu Mamę siły również zdawały się opuścić. Stopniowo zwalniała, aż w końcu zatrzymała się. Jej oczy pełne były zamyślenia, a usta nie przestawały się zaciskać w ciasną kreskę niezadowolenia czy też zaniepokojenia.

– Nie znalazłam tutaj dla mnie pracy, ale nie martw się, kochanie. Jutro spróbujemy znowu.

Chłopiec nie martwił się, w końcu nawet nie wiedział czemu tak dokładnie miałby się martwić. Mama wydawała się być jedyną osobą tutaj, która się zamartwiała, jednak wolał się o to nie kłócić.

– Dobrze, Mamo.

– Musimy poszukać miejsca, gdzie możemy dzisiaj przenocować. – Mama podniosła głowę i zajrzała w niebo. Często tak robiła. – Jest lato i nie wygląda, jakby miało padać. Możemy się dzisiaj przespać gdzieś na zewnątrz, za miastem – po chwili namysłu dodała, chociaż na moment spoglądając na swojego syna z lekkim uśmiechem. – Będzie stamtąd dobrze widać gwiazdy na niebie.


1796



Chłopak



 


- Napój konie! I to raz dwa, nie mamy całego dnia.

- Tak jest! – Chłopak szybko wygrzebał ze sterty rzeczy dwa wiadra i razem z nimi pobiegł w stronę rzeczki wijącej się między wzgórzami łąki. Zielona długa trawa łaskotała go w kostki, a piaszczysta ziemia szorowała pod podeszwami cienkich, tanich butów.

Trawa urywała się gwałtownie tuż przy rzeczce przechodząc w wąską smugę piasku i kamieni, który parę centymetrów dalej przykrywała już płytka i przejrzysta woda.

Z ulgą zrzucił za duże o parę rozmiarów i niewygodnie, jeszcze przed stanem kompletnego znoszenia w jakim się teraz znajdowały, buty i na boso wszedł do wody. Woda była przeraźliwie zimna, jak to bywa w wartkich rzeczkach, jednak Chłopak nie miał zamiaru pozwolić się tym zrazić. Po chwili przestępowania z nogi na nogę, gęsia skórka zaczęła znowu się wygładzać, a woda przestała wydawać się taką straszną. Teraz już wręcz nie chciało się z niej wychodzić. Konie jednak nie miały zamiaru same się napoić.

Zanurzył cebrzyki głęboko w wodę i powoli je wyciągnął, ciężkie i ociekające wodą. Niezgrabnie obrócił się i zaczął wygrzebywać z rzeczki, po drodze zbierając z powrotem swoje buty. Chybotliwym krokiem wspiął się pod górkę, aż z powrotem wyszedł na łąkę, którą dyrektor trupy uznał za dobre miejsce na kolejny przystanek na drodze. Zresztą, niewątpliwie było to niezgorsze miejsce – z jednej strony łatwy dostęp do wody, z drugiej dało się ujrzeć brzeg najbliższego miasteczka, resztę horyzontu zajmowały pola ponakłuwane tyczkami, po których wspinały się winorośle uprawiane przez całą okolicę. Cienkie zielone gałązki uginały się pod ciężarem fioletowych owoców, prawie tak samo jak chłopak pod ciężarem wiader wody. Liście wielkości rozwartych dłoni cicho szeleściły, falując wraz z lekkim letnim wiatrem, który z wolna poganiał nieliczne chmury na błękitnym niebie. Prawdziwy środek lata.

Chłopak przystanął przy największym wozie, stawiając wiadro przed dwoma pstrymi końmi, które natychmiast poczęły wpychać weń swoje chrapy. Drugi cebrzyk powędrował do mniejszego wozu, który ciągnął tylko jeden koń. Czekając na swoją kolejkę stały jeszcze dwa jednokonne wozy.

- Pośpiesz się, chłopcze! Konie trzeba jeszcze wyprząc. – Chłopak automatycznie skinął głową, nie potrzebując przypomnień. Znał tą rutynę na pamięć, od lat robiąc dokładnie to samo przy każdym przystanku, załadowaniu, rozładowaniu czy innym elemencie życia trupy na kółkach. Nikt w końcu nie miał zamiaru utrzymywać go i jego matki za darmo. W zamian za dom w wozie i strawę, Matka pracowała jako wróżka, przepowiadając przyszłość, czytając z kart czy dłoni i w inne sposoby zabawiając swoich klientów, a Chłopak, nie wystarczająco ciekawy sam w swojej osobie i bez żadnych osobistych dziwności, które mógłby zaprezentować przed publicznością, był esencjalnie chłopcem na posyłki. Pomagał rozpakowywać i zapakowywać rzeczy, ogłaszał w mieście przybycie cyrkowców, gotował, prał, a również – i to z szczególną przyjemnością ze swojej strony – oporządzał konie.

Jeśli udawało mu się uporać ze wszystkimi obowiązkami, czasami nawet zdobywał szansę na wczołganie się któremuś na grzbiet i przejechanie parę razy dookoła obozowiska. Świat zdawał się wyglądać inaczej z takiej wysokości, jakby dalszy i mniej groźny, skoro w każdej chwili mogłeś od niego odgalopować hen daleko. Albo, wprost przeciwnie – mogłeś na niego zaszarżować i zgnieść każdą niegodziwość na twojej drodze.

Kiedy konie skończyły pić, Chłopak ponownie udał się nad rzeczkę po kolejną porcję dla reszty wierzchowców. Psy trupy już same zdążyły się rozbiec dookoła i odnaleźć źródło wody. Wszyscy członkowie trupy też nie mogli się doczekać momentu, kiedy obozowisko zostanie już rozłożone i będą mogli napełnić swoje miednice, albo wręcz rozebrać się i zanurzyć w lśniącej wodzie. Poty podróży w gorącu nikogo nie oszczędzały.

- Zszyłam w podróży twoją drugą koszulę, kochanie. – Chłopak obrócił się na pięcie zaskoczony, zatrzymując swoje ręce, które już poczęły rozsupływać paski obwiązujące pysk najbliższego mu konia.

- Dziękuję, Mamo. – Matka stała przed nim we własnej osobie, ze swoimi długimi ciemnymi włosami, już poprzetykanymi subtelnym srebrem, jaskrawą sukienką i boleśnie wąskim gorsetem oraz oczami, które pozostawały takie same od kiedy Chłopak sięgał pamięcią. Głębokie i pięknie, ale też ciemne i nieprzejrzyste.

- Wypierz ją przed założeniem – dodała jeszcze, składając na jego dłonie jedyną koszulę, którą posiadał na zmianę. Końcówka lewego rękawa pokryta była gęstym szwem, który pomimo czerni nitki nieomal znikał w jasnym materiale swoim drobnym ściegiem. Kobieta odwróciła się na pięcie i odeszła w stronę wozu z rzeczami swoimi i syna. Z biegiem lat wydawała się stawać coraz cichsza i bardziej niedostępna. Większość swojego czasu poświęcała na ciężki do osiągnięcia cel utrzymania siebie i Chłopaka, resztę natomiast na pozostałe obowiązki dnia powszedniego. Żyła tak rana do wieczora. A po zapadnięciu zmierzchu często znikała, albo w jednym z innych namiotów trupy, albo w najbliższej osadzie. Wracała późno w nocy, a czasami dopiero nad ranem. Chłopak starał się wówczas ją ignorować i udawać że śpi, dobrze wiedząc że nigdy nie jest wtedy skora do rozmowy. A przynajmniej jeszcze mniej skora niż zwykle. Kolejnego dnia pod jej powiekami ciążyły blade cienie, których nie dało się całkowicie zasłonić nawet tajemniczymi kobiecymi maziami.

Czasami jednak zdarzało jej się obudzić zadowolonej po pełnej nocy snu. Wówczas naprawiała ubrania swoje i Chłopaka, własnoręcznie przygotowywała śniadanie z dodatkiem polnym ziół, które tylko ona umiała rozpoznać na dzikich łąkach, a później obserwowała Chłopaka, jak ten jeździł konno lub wspinał się na drzewa. Czasami nawet wołała do niego: „Uważaj, żebyś nie spadł!”. 

Chłopak przerzucił zszytą koszulę przez ramię i wrócił do oporządzania koni. Dzisiaj zarówno on, jak i wierzchowce były stanowczo zbyt zmęczone podróżą, żeby jeszcze bawić się w ujeżdżanie.

Kiedy wszystkie były już uwolnione z uprzęży i wypuszczone na trawę, z ulgą udał się z powrotem nad wodę, żeby wykonać matczyne polecenie. Była to mała rzecz, jednak przyzwyczajony był do wysłuchiwania każdego słowa Matki. Bo małe rzeczy wiodły do dużych, a na to nie mógł sobie pozwolić. Nie tylko przez wzgląd na Matkę, ale również dla samego siebie.

Pamiętał jeden raz, kiedy dość niedługo po byciu przyjętym pod skrzydła cyrkowej trupy, Chłopak i jego matka wciąż cierpiał przez efekty wielodniowego niedożywienia na ulicach. Dlatego oczywistym jak słońce dla niego było złapanie upuszczonego przez jednego z przechodni liwra. Zanim osoba zdążyła go podnieść, Chłopiec chwycił go w swoją małą, kościstą dłoń i uciekł daleko. Później pokazał go Matce z nieomalże zachwytem na twarzy. Nie zdążył nawet dostrzec dłoni spotykającej się z jego policzkiem, zanim poczuł palący ból.


„Jesteś jak swój Ojciec, ani trochę lepszy od niego! Tyle poświęciłam żeby nas wydobyć stamtąd, a ty chcesz to wszystko zaprzepaścić! Miałam nadzieję, że dałam ci drugą szansę, ale każdy widać dąży z powrotem tam skąd przyszedł na świat. Nie waż się zrobić tego choćby jeden więcej raz!”


Matka zabrała liwra, a Chłopiec do końca dnia nie odważył się odezwać słowem. Dobrze sobie zapamiętał tamten wieczór. Wiedział, że nie ma miejsce na popełnienie jednego błędu dwa razy.

Kiedy koszula była już porządnie wymoczona, Chłopak wrócił do obozowiska, które zdawało się wynurzać z ziemi i rosnąć w oczach. Namioty i skrzynie podróżne piętrzyły się dookoła, a w centrum znajdowało się już przygotowane palenisko, przy którym krzątała się jedna z kobiet, tancerka i akrobatka, przygotowując mięso upolowanych wcześniej gdzieś przy drodze pary zajęcy.

Na myśl o nich jego żołądek zacisnął się kurczowo. Chociaż od lat nie musiał spędzać całych dni głodny, jak wtedy przez pewien czas na ulicy zanim Matka zdobyła posadę w trupie, nikt nigdy nie powierzał mu więcej jedzenia niż było to ściśle potrzebne. Całe jego życie tak w skrócie wyglądało, oszczędne i proste, wręcz skromne. Chłopak był tak przyzwyczajony do takiego stanu rzeczy, że nie umiał wyobrazić sobie dla siebie innej drogi.

Chociaż nie powstrzymywało go to przed ciekawością i wręcz zachwytem, kiedy miał szansę dojrzeć skrawek innego życia.

Szczególnie nie do zapomnienia było dla niego jego pierwsze bliższe zetknięcie z nauką Chrystusa. Tak właściwie, trochę to za dużo powiedziane – tak naprawdę, Chłopiec pchany zgubną dociekliwością zajrzał przez próg do kościoła w pewnym z większych miast, gdzie na dłużej zatrzymała się trupa. Strzelisty, murowany budynek wyraźnie górował nad okolicznymi chałupami i domami. Nie tylko był tak dużo wyższy od nich, ale pod każdym względem zdawał się przykuwać wzrok. Ogromna bryła wykonana z gładkiego i lodowatego kamienia, zwieńczona najprawdziwszą wieżą z dzwonami. Nawet drzwi były co najmniej trzy razy większe od przeciętnych, a znajdująca się nad nimi rozeta (dla Chłopca było to jedynie bardzo ładne i kolorowe okrągłe okno) mieniła się wszystkimi kolorami w słońcu. Chłopiec przy każdej wycieczce do miasta w jakiś bliżej nie wyjaśniony sposób lądował dokładnie obok kościoła. Było tak aż do tego sławetnego dnia, kiedy Chłopiec wreszcie stwierdził, że nie może tak dłużej czekać i przestąpił próg świątyni.

W kościele akurat prowadzona była msza. Ściany potęgowały echo dźwięcznego głosu kapłana odprawiającego liturgię po łacińsku. Tłum ludzi zebrany przed nim, zdawał się wsłuchiwać w jego słowa, chociaż Chłopiec dopiero parę lat później zdał sobie sprawę, że wątpliwie aby więcej niż garstka ludzi znała tam łacinę.

Jednak dla bardzo młodego wówczas Chłopiec cała sprawa wydawała się wręcz magiczna. Cienie witraży odbijały się na podłodze, zaś same one skrywały w sobie tajemnicze sceny z Pisma, których nie dało się odczytać patrząc na nie z zewnętrznej strony, jak do tej pory Chłopak robił. Strzeliste łuki sufitu o kształcie przypominającym żebra popierane były potężnymi kolumnami ozdobionymi rzeźbieniami przy czubkach. Ołtarz wznosił się wysoko nad wiernymi, przypominając misternie wyrzeźbioną drewnianą szafę, wypełnioną rzeźbami kolorowo ubranych ludzi ze wzrokiem wbitym gdzieś wysoko, jakby w jakimś uniesionym zamyśleniu. Całość była po prostu nieziemska.

Sam nie mógł sobie później przypomnieć jak długo tam stał bez ruchu, tylko przyglądając się temu wszystkiemu i pochłaniając to w całości. Dopiero kiedy msza zdała się dobiegać końca, a ludzie zbierać ze swoich miejsc, szybko wymknął się z kościoła.

Kolejnego dnia przyszedł do kościoła o tej samej porze.

Następnego także.

Za żadnym z nich nic się nie zmieniało. Nadal ci sami ludzie wsłuchiwali się w te same niezrozumiałe słowa i przyglądali temu samemu niezrozumiałemu rytuałowi. Jednak mimo to wszystko dookoła pochłaniało Chłopca całkowicie. Ta rzeczywistość była w końcu tak skrajnie różna od jego codzienności.

Zamiast niekończących się krzyków w obozowisku, ludzi pijanych i poobdzieranych którzy wieczorem z trudnością ciągnęli się do domu po całym dniu, zamiast bałaganu i chaosu, cierpkich komentarzy i zmarszczonej w zmęczeniu czy bólu twarzy Mamy, tutaj panował spokój. Cisza. Wszyscy siedzieli w ciszy, skupiając się całkowicie na jednej magicznej rzeczy dziejącej się w samym centrum. Podobnie jak podczas występów trupy na scenie, chociaż nawet wtedy widownia nie potrafiła w pełni ochłonąć. Tutaj nikt nie miał takiego problemu. Twarze wszystkich były wygładzone, pozbawione zmarszczeń złości i smutku, a za to tkwiące w przedstawieniu dziejącym się na ołtarzu. Nikt nie krzyczał, nie płakał, nie wytykał ani do niczego nie zmuszał, piękni ludzie stali spokojnie w rzędach i obserwowali ten misterny obrządek. Ci ludzie musieli coś robić dobrze, być dobrzy. Przez chwilę Chłopcu wydawało się że ksiądz skrzyżował z nim wzrok.

Dopiero przy kolejnym razie, kiedy Chłopiec miał więcej obowiązków niż zwykle w obozie i wkradł się do kościoła później niż zwykle, już po zakończeniu liturgii, coś się zmieniło.

Zanim Chłopiec zdążył cokolwiek dostrzec i chyłkiem się wycofać, kapłan podszedł do niego z boku, schylił się tak, by dobrze widzieć jego twarz i zapytał: „Dziecko, co tu robisz?”.

Tamtego dnia Chłopiec został w kościele jeszcze dłużej niż kiedykolwiek przedtem. Podszedł też bliżej ołtarza niż kiedykolwiek przedtem. Ksiądz towarzyszył mu przez cały ten czas, opowiadając, a kiedy minęło wystarczająco dużo czasu dla Chłopca na nabranie pewności siebie, także odpowiadając na pytania.

Od tamtej pory Chłopiec zwykle zostawał w świątyni jeszcze na długo po mszy. Ksiądz, którego imienia Chłopiec nigdy nie zapamiętał, wyjaśniał mu wszystko co działo się na mszy, opowiadał o poszczególnych świętach i rytuałach, najpierw przytaczał przypowieści, a potem czytał je z Biblii po łacinie. Idąc za zafascynowaniem Chłopca, pokazał mu stronice Świętej Księgi z bliska i tłumaczył, jak odczytywać poszczególne w niej znaki. Nie zdążyli w ten sposób razem przerobić zbyt wiele, ale wystarczająco aby Chłopiec zdobył podstawę zrozumienia na czym polegała sztuka pisania i czytania.

Swoistym zwieńczeniem tego wszystkiego, był chrzest, który Ksiądz odprawił nad Chłopcem. Kiedy zapytał go o imię, Chłopiec powiedział to jedyne, którym się posługiwał – Javert. Tak naprawdę było to jego nazwisko i jedyna rzecz po Ojcu, której Mama nie kazała mu się wyrzekać, wręcz przeciwnie. Twierdziła, że brzmi lepiej niż jego rodzone imię oraz jej własne nazwisko. Chłopiec też szybko zdobył sentyment do tego imienia, czując że powinno mu ono przypominać o jego korzeniach (właśnie do tego imienia nadane przez rodziców powinny służyć, prawda?), a jednocześnie może też to jedyne połączenie z jego Ojcem wydawało mu się ważne. Dopiero parę lat później, kiedy był nastolatkiem, w pełni zrozumiał jednak główną motywację jego Matki, która nic wspólnego nie miała z jego własnymi wcześniejszymi teoriami. Jednak w tamtym momencie, on wciąż był tylko paroletnim Chłopcem. A chrzest był jego ostatnią wizytą w tamtym kościele.

Dzień później dyrektora trupy doszły wieści o buncie, który zalał mury niezdobytej Bastylii i stamtąd rozlał się na cały kraj. Dyrektor zdecydował, że bezpieczniej będzie na jakiś czas opuścić większe miasta i wyjechać na prowincję. Chłopiec nie miał nawet okazji podziękować bezimiennemu Księdzu.

Od tamtej pory Chłopiec, a teraz już Chłopak czasami zachodził do świątyń mijanych po drodze. Zawsze przynosiły mu one chociaż namiastkę przeżyć z tej jego pierwszej. To poczucie spokojnego porządku, gdzie wszystko ma swoje przydzielone i uporządkowane miejsce, dające poczucie pewności. Chłopak uwielbiał taki stan rzeczy.

Zające wylądowały już nad paleniskiem, podczas gdy Chłopak skierował się w stronę wozu, na którym jechał razem z Matką i począł stawiać ich namiot, który był tam przetrzymywany. Płachta kolorowego i grubego materiału, do tego długie kije, linki i gwoździe. Całość była dość ciężka do rozłożenia, jednak lata doświadczenia robiły swoje. Z wprawą wbijał kolejne kijki w ziemię, naciągając na nie całą resztę konstrukcji. Chciał chociaż tak oszczędzić Matce trochę pracy, dając jej czas na spokojne umycie się w rzeczce, czy też cokolwiek innego, czym się teraz zajmowała. Miała już wystarczająco dużo na głowie, a kiedy w okolicy zostanie ogłoszona wiadomość o przybyciu cyrku, z pewnością nie będzie mogła uciec od kolejki głodnych wróżb i pokazów magii klientów. A ponadto, zawsze miała jeszcze przecież inne obowiązki. Dbanie o obóz, pomaganie podczas wspólnych przedstawień i wykonywanie różnych dodatkowych zleceń, chociażby dla dyrektora cyrku. Te ostatnie nie zdarzały się aż tak często, jednak bywało i tak że spędzała całe popołudnia w okolicznej wsi czy mieście, załatwiając różne rzeczy. Czasami Chłopak nawet udawał się razem z nią. Jeden z tych razy sam cisnął mu się na myśl.

Pewnego dnia Matka udała się z Chłopakiem do miejskiej karczmy. Matka miała tam do załatwienia jakiś biznes, przynajmniej tak mówiła. Godziny wydłużały się Chłopakowi, siedzącemu w kącie z burczącym brzuchem na widok otaczającego go wysoko cenionego jedzenia i picia niemiłosiernie, podczas gdy Matka gorąco dyskutowała z jakimiś ludźmi po drugiej stronie pokoju. Kiedy wreszcie skończyła, na dworze już od dawna było ciemno, a większość ulic była pusta. Matka i jej syn oboje wracali zmęczeni w ciszy, kierując się drogą w stronę przedmieść. Matka co jakiś czas zerkała za siebie, jakby w nerwach. Kiedy powtórzyło się to już kolejny raz, a Chłopak gotowy był o to zapytać, Matka krzyknęła coś niewyraźnego, kiedy ciemna figura wyłoniła się z cienia i rzuciła na nią. Zanim Chłopak zdążył wziąć wdech, który uwiązł mu w gardle, kolejna osoba skoczyła prostu ku niemu, ściskając ręce i przypierając do muru domu.

Kiedy Chłopak później próbował sobie przypomnieć tą sytuację, z trudnością przywoływał jakiekolwiek wypowiedziane wówczas słowa, a nawet obrazy były niewyraźnie i zakryte uporczywą zasłoną w jego mózgu. Coś głęboko w nim nie chciało pamiętać tej sytuacji i skutecznie wymazywało wszystkie detale. Chłopak pamiętał paznokcie wpijające się w skórę jego nadgarstków, szeptane krzyki dwóch ogromnych mężczyzn, którzy najwyraźniej chcieli czegoś od jego Matki. Może pieniędzy, może czegoś innego? Szeroko rozwarte oczy Matki, która próbowała się wyszarpnąć drugiemu mężczyźnie, hałas który przy tym robiła, paraliżujące zimno rozlewające się po ciele, które całe huczało potężnym biciem serca. Wszystko to jednak w przebłyskach, bez kontekstu czy pełnego obrazu, tworzącego wspólną całość. Aż do momentu, który w tym całym mglistym wspomnieniu ukazuje się niczym iskra światła, potrafiąca się przebić przez wszelkie przeszkody.

Mężczyzna na koniu, który z tętentem kopyt wyłonił się zza zakrętu, zbliżając do miejsca zdarzenia. Zbirowie wymienili między sobą jakby spłoszone spojrzenie i naraz puścili Matkę i Chłopaka. Kiedy ten odzyskał równowagę i rozejrzał, obaj mężczyźni już znikali w cieniu, uciekając jak najdalej i najszybciej możliwe. W tym samym czasie stukot kopyt umilkł, zatrzymując się tuż przy Matce i Chłopaku.

Pomimo mroku dało się od razu rozpoznać modrość ubrania i dwurożność nakrycia głowy mężczyzny. Już nie mówiąc o szabli, na której spoczywała dłoń żandarma w ostrzegawczym tonie.

- Co tu się dzieje? – Jego głos był głośny jak dzwon w ciszy nocnego miasta. – Wszystko w porządku? Usłyszałem hałas… - Zdawał się jeszcze przez moment wbijać wzrok w ciemnością, w której zniknęli bandyci, jednak nie mogąc już ich dojrzeć, przeniósł swoje oczy na Matkę, która zanim Chłopak się obejrzał, złapała go w ramiona i przycisnęła do swojej drżącej piersi. Dawno nie był tak przytulany.

- Nic się nie stało, panie władzo. Wszystko jest dobrze – nie była w stanie powstrzymać lekkiej słabości w mowie.

Policjant chwilę milczał, taksując ją wzrokiem w zamyśleniu. W końcu westchnął lekko i rozluźniając ramiona pozwoli swojej dłoni opaść z rękojeści szabli. Jego oczy lekko zmiękły.

- Ostatnio mamy w mieście spory problem z drobnymi napaściami, szczególnie po zmroku. Jeśli nie będzie to problemem, czy mógłbym was odprowadzić do domu? Nie chciałbym, żeby ktokolwiek więcej musiał ucierpieć podczas mojej zmiany.

W przypadku tak mocno wybrzmiałej prośby, Matka nie miała wystarczająco nietaktu odmówić i tego wieczora, wróciła z Chłopakiem do obozu w towarzystwie mundurowego. Mężczyzna nie mówił wiele podczas ich podróży, jednak cały czas czujnie rozglądał się dookoła, wypatrując wszelkich potencjalnych niebezpieczeństw. Zsiadł też z konia, starając się nie wyprzedzać ani nie poganiać Matki i Chłopaka. A gdy żegnał się z nimi po dotarciu na miejsce, na jego twarzy pojawiło się coś na kształt delikatnego uśmiechu, kiedy patrzył na Chłopaka.

Jego jaśniejąca niczym nadzieja moc, zapadła tego dnia Chłopakowi mocno w pamięć. Czuł się wtedy naprawdę bezpieczny, wreszcie mogąc obserwować prawo z perspektywy innej niż urodzonego w więzieniu. Była to sprawiedliwość, harmonia i dobro, którego czuł się prawie niegodny.

Nawet przypominając sobie to teraz, Chłopak czuł się pod wrażeniem tych zdarzeń i tego uczucia. Jednak nie zdawał sobie wówczas jeszcze sprawy z tego, jak ów stan był, jest i zawsze będzie kruchy, gotowy roztrzaskać się każdego dnia. Chłopak nie mógł się spodziewać, że w namiocie który właśnie stawiał, kilka dni później będzie ściskał w swoich wciąż jeszcze mniejszych, zimną dłoń Matki leżącej bez ruchu na ziemi, przyniesionej tu przez niego samego z jakiegoś wiejskiego zaułka, tak podobnego do tamtego miasta i jego pokrytych cieniem, zdradliwych uliczek. Kieszenie jej sukienki były puste i wywrócone na lewą stronę, koszula podarta i zakrwawiona, włosy potargane. Już nigdy więcej nie miała ich rozczesać.